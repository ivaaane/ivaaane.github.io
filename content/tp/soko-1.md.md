---
"title:": soko li moli e jan
header: "#W) soko li moli e jan"
draft: true
---

mi soko.

soko li ijo lon insa ma. soko mute li moku e ijo moli. soko li pana e kili li mama e soko sin.

mi sama ni ala.

soko nasa li alasa ala e ijo moli tan moku. soko ni li tawa pipi, li moli e pipi, li lawa e sijelo pi pipi moli. soko li lon sijelo la ona li tawa pipi ante li mama e soko sin.

mi sama ni. taso, soko ni li ken lawa e ijo lili taso. nasa la, mi ken lawa e ijo suli.

mi ken lawa e jan.

{{<div>}}

open la, mi lon ma kasi. soweli en akesi li mute ala. jan li lon ala. mi sona ala e mama mi, li wan li taso. tenpo li tawa la, ala li lon. mi ken ala lawa… mi ken ala moku… mi pilin e kama moli. ike a! sijelo mi li pakala… taso, pini la, pona li kama: jan li kama.

jan li lukin e mi. sinpin ona la, jan li pilin pona wawa. ona li lukin e mi lon tenpo mute, li sitelen lon lipu. «a, sona… a, wawa…» li mu ona. mi sona ala e tan jan, taso… pini la, mi ken lawa e ijo! mi moli ala a! mi kama e kon lon insa mi. soko li wile mute la, ona li pana e kon; kon li tan sike lili mute, li mama e soko sin. mi wile pana e kon tawa insa jan. ni la mi lon insa ona. taso, mi open ni la… jan li jo e mi. ona li poki e mi. mi sona ala e ijo kama. mi awen lon poki lon tenpo mute a. mi sona e ni taso: jan li tawa. jan li tawa seme?

jan li tawa ma tomo suli. jan mute mute a li lon! a! pona ale li kama tawa mi! mi wile lawa e jan ale. pini la, mi ken lawa e jan ale!

jan li tawa tomo ona, li pana e poki lon supa, li jo e mi. tomo li lili. supa mute en lipu mute li lon. jan li awen e mi lon supa lili. ona li kama lukin e lipu. jan li mu mute.

— n… soko loje moli… ala… soko laso lili… ala… soko suli walo… ala… — ona li lukin mute e lipu, li awen mu. lipu li pini la ona li toki wawa. — ala a! mi sona ala e soko ni! ona li sin ala sin? ken la jan ala li sona e ona. ken la, mi jan nanpa wan lon sona! a a!

jan li awen toki tawa ona sama. pona… mi kama e kon… mi pana e kon… kon li lon ale tomo. jan li moku e kon. kon li lon insa jan… lon ale jan. mi lon jan. mi utala e sijelo… pilin ona li moli. linja pilin li moli. lawa li moli. jan li kalama suli tan pilin ike a, li tawa anpa. ona li tawa ala. mi moli e jan.

a a a! mi lawa e jan a! ni li open taso. mi ken lawa e jan ante. mi ken lawa e jan ale! mi ken lawa e ma ale. mi ken lawa e ale! ijo ala li ken anpa e mi!!! a a a a a a!!!

mi wile tawa e luka la, luka li tawa. mi wile tawa e noka la, noka li tawa. musi. mi ken kepeken lukin. mi wile tawa e lawa la, lawa li tawa. mi lukin e ale tomo. mi awen e luka tu lon anpa, li pana e wawa tawa luka, li alasa awen e sijelo lon sewi noka. mi alasa lon tenpo mute, taso mi ken awen. mi suli… mi wawa…

taso…

ike wan li lon.

mi tawa la, ni li weka e wawa mute a tan mi!

ala… mi lon la, ni li weka e wawa mute tan mi! ike! ike suli a! tenpo pi mute lili li pini la, mi wile lape a! tan seme a!? ike ike ike ike ike ike ike ike ike ike ike ike ike!!! seme la jan li ken lon sama ni!? jan li ike! ike a! sijelo ni li ike sama moli! lon la, ala! moli la mi ken lape; sijelo jan li pakala e mi lon tenpo ale a! mi ken ala! mi ken ala ni a! mi ken ala lawa e ale lon ni!!! ike aaaaaaaaaaaaaaaaaa…

n…

mi wile weka tan sijelo ni. mi wile tawa. taso, sin la, mi lon sijelo ala la mi moli, sama lon ma kasi. mi ken ala tawa… mi ken ala lawa e jan ante…

nnn…

mi wile ala jan, taso mi wile lon la ni taso li ken. mi sona pona ala e jan… ken suli la ona li sama soko ala. jan li tawa, li pilin, li toki, li wile, li pali. mi ni ala. a, mi ken lon sama ona. mi ken alasa lon e pilin. mi ni la jan li toki e ni: “a, lon. ni li jan, sama jan ale.” … ken.

mi alasa tawa e luka. aaa, pakala… mi alasa tawa e luka ante. pakala… mi awen alasa. ale li pakala e mi. mi awen alasa. mi alasa mute la pakala li ken lili… mi tawa e luka. mi tawa e noka. mi alasa pona e ken lawa. mi tawa e luka. pak…

kalama. mi kute e toki pi jan ante tan tomo ante. ona li toki tawa mi.

— jan Kosi o! mi kute e kalama ike tan tomo sina. ale li pona ala pona?

a, jan Kosi li sijelo mi. mi moli e jan Kosi. namako la, jan ante li lon tomo pi jan Kosi. sona…

n, mi o toki e seme? mi ken kepeken uta. mi alasa toki.

— a… e… l…

— seme? — jan li toki.

— a… e… i… o… u… k… l… j… m… n… p… s… t… w...

— seme a???

mi sona e kalama ale. pona.

— jan Kosi o, sina nasa… mi tawa tomo sina.

jan li lon tomo mi. ona li suli, li kepeken len loje. linja suli mute li lon lawa ona, li pimeja. jan li lukin pona e mi.

— ike a! kule selo sina li sama jan moli! sina jaki. o telo. tomo sina li jaki kin. lipu li lon anpa. o pona e ona. seme li kama tawa sina a!?

— ale li pona…

— ala. ale ni li nasa. seme li kama?

«a, lon la mi jan ala. mi soko nasa. mi moli e jan Kosi li lawa e sijelo ona.» mi ken ala toki e ni… mi sona ala e jan Kosi. jan Kosi li seme? jan ni pi len loje li seme? mi alasa sona… anpa la, lipu ale li toki e soko. jan Kosi li sona e soko. mi soko la mi sona e soko kin. pona! ona li tawa ma mi, li jo e mi. ona li alasa e soko lon ma kasi. mi sona e ijo tu pi jan Kosi. pona…

— mi… mi alasa e soko. lon ma kasi. soko mute a! soko li pona. mi pilin pona a tan soko. mi kalama tan pilin pona. ni li lon.

— n…

jan li lukin e mi lon tenpo mute.

— sina nasa suli… sina wile ala wile lape? sina pali pi mute ike. ike li lon la, o toki tawa mi.

jan li weka.

a…

jan li lon tomo mi. jan ante li sona e mi soko la, ken suli la ona li wile moli e mi. jan ala o sona. mi o jan Kosi. mi o sama jan Kosi… taso, jan Kosi li sama seme? n… mi ken ala jan Kosi…

jan ante pi len loje li pona. ken la mi ken kama sona tan ona. mi weka tan tomo, li toki:

— o!

— n? — jan li toki.

— a… lawa mi li pakala… la, sona mute mi li weka. — mi toki pi lon ala. lawa li pakala ala. taso sona ale li weka.

— ike a! sina o tawa tomo misikeke.

— tomo sem…? ala, ala. ale li pona. taso la, o toki e ni tawa mi: sina seme? mi lon seme?

— n… — jan li toki ala. sinpin ona la, ona li pilin monsuta lili. — mi jan Amela. suno pini poka la mi en sina li kama lon tomo sama. sina sona ala sona?

— sona… sina pana e pona tawa mi. n...

ona li jan Amela… mi jan Kosi… ike a. mi lukin e lupa lon sinpin. lupa la mi ken lukin e ale ma. mi lukin e tomo mute e jan mute. jan… sijelo li tawa lili tan pilin ike mi.

pini la, ale li pona ala pona?