---
title: lawa li jan utala e jan Kisote
header: "#TW) lawa li jan utala e jan Kisote"
date: 2025-05-29
lang: tp
details:
  - note: mi toki+pona e lipu [DON QUIJOTE] pi(kon [sewi,,, ante,,,,]) tan toki [en pan,,, jo,,]
last: jan-kisote-3
---

pilin ni li utala e jan Kisote. moku li pini la ona li kama e mije, li kama anpa tawa mije li toki:

---jan pona o, sina pana ala e ijo pi wile mi la mi pini anpa ala.

mije li lukin li kute e ona. ona o toki e seme la, ona li sona ala. ona li toki e ni: jan Kisoteo o pini anpa. jan Kisote li wile ni ala. pini la, mije li pana e wile ona.

---sina pali pona sama pona sina a ---jan Kijote li toki---. wile mi li ni: suno kama la sina jan utala e mi kepeken nasin lawa. tenpo lape pi suno ni la mi awen e ilo mi. suno kama la wile mi li lon la mi tawa ma ale li alasa e utala sama jan utala ale.

mije li pini kama sona e nasa pi jan Kisote. ona li wile e musi la, ona li pali sama wile pi jan utala. ---wile sina li pona a! mi lili la mi jan utala kin. mi tawa utala lon ma Malaka, lon ma Lijala, lon ma Sepila, lon ma Sekowija, lon ma Walensija, lon ma Wanala, lon ma Sanluka, lon ma Kotopa, lon ma Toleto lon ma ante. mi pana e pona mute. mi utala e ike mute. mi kama suli lon tomo mute lon ale pi ma Epanja. pini la mi weka lon tomo suli ni li lape. mi kama e jan utala sin ale li pana e pona tawa ona ---mije li toki e lon ala li musi taso---.

mije li wile sona e ni: jan Kisote li jo ala jo e mani? jan utala li jo ala. jan Kisote la, lipu la jan utala li jo ala e mani. mije la jan utala ale li jo e mani e len suwi e misikeke lon poki. taso, pilin pi mama lipu la, jan ale li sona e ni la mani en len li wile ala lon lipu. kin la, jan utala ale li poka e jan jo; jan ni li jo e ijo ale pi jan utala.

jan Kisote o ni lon tenpo kama. tenpo pimeja li kama la ona li tawa awen e ilo lon tomo soweli.

mije li toki e nasa pi jan Kisote tawa jan ale lon tomo. jan pali wan li kama li pana e telo tawa soweli. ilo pi jan Kisote li pini e tomo telo la jan pali li weka e ilo. jan Kisote li lukin la ona li toki wawa:

---sina o! mi sona ala e sina. taso sina luka e ilo utala pi jan utala wawa nanpa wan! o luka ala e ona; ante la mi moli e sina.

jan pali li kute ala, li pana e ilo tawa anpa. meli Jansuwi lon pilin la, jan Kisote li lukin e sewi, li toki:

---meli mi o awen e mi, lon utala ni nanpa wan; o anpa ala e mi en olin suli sina.

jan Kisote li jo e ilo li utala a e jan pali. jan pali li anpa. sin la jan Kisote li awen e ilo. jan pali sin li kama li wile pana e telo tawa soweli, li sona ala e jan Kisote, li pana sin e ilo tawa anpa. jan Kisote li utala a e jan pali sin. tan kalama utala la jan ale tomo li kama. jan Kisote li toki:

---meli mi suwi o! o lukin e utala ni pi wile wawa suli.

tan ni la wawa li kama lon ona. kulupu jan li lukin e jan pali tu lon anpa la ona li pana utala e kiwen tawa jan Kisote. mije li alasa pini e utala, li toki sin e nasa pi jan utala. jan Kisote li toki jaki tawa kulupu.

---kulupu ike o, sina la mi kute ala. o pana o utala o jaki e mi; sina taso li kama jo tan ike.

toki ni li monsuta e kulupu. tan ni tan toki mije la kulupu li pini utala. sin la jan Kisote li tawa awen e ilo.
